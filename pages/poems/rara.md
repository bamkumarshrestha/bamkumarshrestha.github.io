Title: रारा ...
Date: 2023-04-16
Slug: rara
Tags: markdown, rara
Categories: Poem

रारा ...  
सौन्दर्यको पारदर्शी घुम्टो भित्र  
लुकेर बस्यौ किन टाढा  
सुनेको त थिएँ  
सम्मुख भएँ  
लुटियो मन सारा |  
  
मान्मको खडबड  
गमगढीको गडबड  
घुच्चिको लेक  
ताल्चाको भेक  
तिमीसङ्ग भेट्ने  
गजबको यो संयोग  
  
रारा ...  
स्पर्शले दिल छोयो  
ढिलो भएकोमा  
मन साह्रै रोयो  
प्रत्यक्ष छु  
सौन्दर्यले मोहित भै  
आनन्दले बिभोर छु |  
  
हिमालको छाया  
हरियालीको त्यो पर्दा  
तिम्रो सुन्दरतालाई  
स्पर्श गर्दा  
भुतुक्क भए म त  
तिम्रो रूपले गर्दा |  
  
रारा ...  
सल्लाघारिबाट निक्लेको  
कानमा परेको  
मन्द सुशेली  
मिलिचौरको मैदान  
एकान्त र सुनसान  
  
तिमि, अनि म  
तिम्रो गहिराई त  
के नाप्न सकुँला  
हावाको मनै छुने झोका  
सलबलाएर आउने छाल  
त्यो नै सबैको लागि  
बनेको छ बन्धनको जाल |  
  
रारा ...  
बेला बेलामा  
फेरिने तिम्रो रुप  
मौसमले ल्याउने  
बदलिँदो रङ्ग  
कसको नहोला  
अनि मनमा तरङ्ग |  
  
मादकताको कारण बन्छ  
आफै हराईन्छ  
गहिराईमा  
कता हो कता  
एकाग्रताले लठ्ठीएर  
हेरिरहुँ हेरिरहुँ लाग्छ |  
  
रारा ...  
सब डर भाग्छ  
केहि देख्दिन  
मात्र तिमि बाहेक  
त्यो बिशाल पानी  
जब सप्तरङ्गी इन्द्रेणीले  
तिम्रो मुहार ढाक्छ |  
  
अप्सरा, सुनयना  
को सङ्ग दाजुं  
गारो भो  
शब्द पाईन  
अद्भूत छ  
प्रकृतिको अनुपम सौगात  
अनि मनै पगाल्ने तिम्रो त्यो औकात |  
  
त्यसैले त रारा  
हेरिरहेँ हेरिरहेँ तिमीलाई  
आँखा त अघायो  
मन अघाएन  
अघाउन्जेल हेरेँ  
मन भरि हेरेँ  
त्यै पनि तन त अघायो  
मन भने अघाएन |  
  
> बमकुमार श्रेष्ठ  